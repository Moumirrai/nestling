# 1. ZÁKLADOVÉ KONSTRUKCE

Účel základových konstrukcí je přenášejí zatížení z vrchní stavby do základového podloží. Základy musí přenést veškeré zatížení ze stavby na základovou půdu v základové spáře (rovině ve které základ leží na základové půdě).

Základové konstrukce jsou nedílnou součástí nosných konstrukcí všech typů stavebních objektů. Pro navrhnuté základové konstrukce musíme znát fyzikálně mechanické vlastnosti základové půdy a její reakce na zatížení stavbou. Při návrhu základových konstrukcí je třeba uvažovat nosné konstrukce objektu, vlastní základové konstrukce a základovou půdu komplexně.

Podle způsobu přenášení zatížení ze stavby do základové půdy rozeznáváme dva konstrukční typy základů:

-
### Základy plošné
-
### Základy hlubinné

## PLOŠNÉ ZÁKLADY

Plošné základy (horizontální) jsou nejběžnějším typem základové konstrukce. Mají většinou vodorovnou základovou spáru jejíž velikost je dána zatížením stavbou a únosností a stlačitelností základové půdy. Plošné základy roznášejí zatížení z vrchní stavby na větší plochu tak, aby byly splněny požadavky I. a II. skupiny mezních stavů. Za ekonomicky přijatelné lze považovat použití plošných základů do hloubky založení cca 4 m pod upraveným terénem a nevyskytuje-li se do této hloubky podzemní voda. Mezi základy plošné patří **základové patky** , **pásy** , **rošty** a **desky**.

### PATKY

Základové patky se většinou používají pro založení skeletového konstrukčního systému. Vyžadují málo stlačitelnou základovou půdu o dostatečné a stejnoměrné únosnosti. Realizace se většinou doporučuje do půdorysné plochy 3000x3000 mm. Půdorysný tvar patek je většinou čtvercového nebo obdélníkového půdorysu (poměr stran max. 1:3).

Podle průřezu se patky dělí na:

- **Jednostupňové**

![](RackMultipart20220219-4-1oem3bm_html_fa9fb472d54a519.png)

- **Dvoustupňové**

![](RackMultipart20220219-4-1oem3bm_html_e84f3e992e4a1c8b.png)

- **Tvaru komolého jehlanu**

![](RackMultipart20220219-4-1oem3bm_html_337de1be6405bd48.png)Podle technologie provádění se dělí na:

**Patky z prostého betonu**

Navrhují se, pokud je dostatečně únosná půda a není omezení výškou patek. Velikost půdorysné strany se volí max. 2000 mm. Jednostupňové se zhotovují do výšky kolem 350 mm nebo dvoustupňové i vícestupňové pro výšku patky 400 – 900 mm a vyšší (stupňováním patky lze ušetřit materiál). Výška patky má být rovna přibližně 1,8 - násobku vyložení patky, aby v ní nevznikala větší tahová namáhání. Roznášecí úhel patek je obvykle 60°. Patky z prostého betonu se mohou betonovat přímo do základové spáry. Železobetonové sloupy jsou do patek vetknuty pomocí kotevních prutů, které vyčnívají z patek.

![](RackMultipart20220219-4-1oem3bm_html_69fec92ab00df3ad.png)

**Patky z monolitického železobetonu**

Díky vyztužení mají tyto patky menší výšku než patky z prostého betonu a tím je menší hloubka základové spáry. Tyto patky se navrhují při menší únosnosti základové půdy nebo kde je úroveň podzemní vody blízko pod základovou spárou. Jejich tvar bývá čtvercový, obdélníkový, lichoběžníkový nebo kruhový. Železobetonové patky vyžadují podkladní beton v tloušťce 50 – 100 mm a ochranu proti agresivní podzemní vodě. Volí se buď ochranný nátěr, nebo se používají speciální betony odolávající agresivním účinkům. Roznášecí úhel u železobetonových patek je obvykle 45° až 30°. Výška železobetonové patky se volí přibližně rovna vyložení patky. Železobetonové monolitické patky se betonují do bednění, proto výkop musí být rozšířen o pracovní prostor.

_ **Vyztužení žb. Patky** _

![](RackMultipart20220219-4-1oem3bm_html_20d13c6389a45089.png)

**Patky prefabrikované**

Používají se hlavně u montovaných skeletových staveb. Prefabrikované patky se vyrábějí v různých tvarech např. plné, vylehčené, kalichové, jednostupňové, vícestupňové aj. Nejvíce používané jsou patky plné a kalichové.

Patky plné mají buď při betonáži zabudované ocelové trny nebo vytvořeny otvory, do kterých se tyto trny vkládají dodatečně na cementovou maltu. Tyto trny jsou přivařeny k ocelovému okování prefabrikovaných sloupů, a tím dojde ke spojení sloupu a patky. Prefabrikované patky jsou ukládány na zhutněnou štěrkopískovou vrstvu nebo na vrstvu betonové mazaniny tloušťky 20 mm nebo na monolitickou betonovou roznášecí desku o tloušťce 100 – 150 mm, popřípadě na roznášecí podkladní prefabrikované dílce, které se kladou na upravenou základovou spáru.

Patky prefabrikované kalichové mají otvor (kalich), do kterého se osazuje prefabrikovaný sloup, který se zajistí ve svislé poloze pomocí klínů a mezera mezi sloupem a patkou se zalije cementovou maltou. Po zatvrdnutí malty se stabilizační klíny odstraní a otvor kalichu se zabetonuje.

![](RackMultipart20220219-4-1oem3bm_html_ea0efa55601d8d2.jpg)

### PÁSY

Základové pásy se používají tam, kde se vyskytuje nestejnorodá základová půda, ve které by mohlo dojít k nerovnoměrnému stlačování základové půdy a sedání budovy a dále se používají tam, kde by rozměry základových patek byly neúměrně velké a tudíž neekonomické. Dále se používají v poddolovaném území nebo sesuvných oblastech, kde je nutné zajistit vodorovnou tuhost základů.

_Bývají obdélníkové jednostupňové nebo vícestupňové, lichoběžníkové nebo mohou být ve tvaru obráceného písmene T, které se navrhují v základové půdě s větší stlačitelností, při větším namáhání a většinou pod sloupy. Šířka základového pásu se vypočítá ze zatížení stavby a přípustného namáhání základové půdy. Stupně nebo náběhy se provádí pod úhlem, pod nímž se roznáší zatížení ve hmotě základů, u prostého betonu je to úhel 45° – 60° a u železobetonu je to 35°._ ![](RackMultipart20220219-4-1oem3bm_html_1c0c61f50fb921d3.jpg)

_Podle materiálu se dělí na:_

**Pásy z opracovaného lomového kamene**

_Používají se v současné době jen ojediněle pro rodinné domy nebo hospodářské budovy, hlavně při jejich rekonstrukcích. Prováděly se dříve z lomového kamene na vápenocementovou maltu. Mohou mít jednostupňový nebo dvoustupňový průřez. Základové pásy z lomového kamene mají zpravidla poměr výšky pásu k přesahující části základového pásu v poměru 2:1 minimálně 1:1,5._

**Pásy vyrobeny z prostého betonu nebo betonu prokládaného kamenem**

Používají se při menším zatížení. Zpravidla se betonují přímo do vykopané rýhy. Tyto pásy se navrhují výhradně pod zdmi. Základové pásy z prostého betonu s menší výškou h ≤ 1m se navrhují jako jednostupňové, pro větší výšky jako vícestupňové. Návrh průřezu vychází z roznášecího úhlu α, jehož velikost závisí na kontaktním napětí a třídě betonu. Pásy delší než 15 m je nutno rozdělit dilatačními spárami 10 až 20 mm širokými, které se vyplňují pružným materiálem. Minimální rozměr základových pásů z prostého betonu je 500 x 500 mm.

**Pásy z vyztuženého betonu**

_Používají se v případě většího zatížení nebo přenášejí-li bodová zatížení od sloupů u skeletových staveb nebo je-li šířka pásu větší než trojnásobek tloušťky stěny uložené na základovém pásu. Hlavní výztuž se ukládá ve vzdálenostech 100 až 250 mm kolmo na směr zdi. Kolmo na hlavní výztuž (rovnoběžně se stěnou) se ukládá výztuž rozdělovací. Železobetonové pásy se betonují do předem připraveného bednění. V úrovni základové spáry se pod základové pásy musí vytvořit podklad z betonové mazaniny ve výšce 50 - 150 mm. Tvar těchto pásů může být jednostupňový, dvoustupňový, zešikmený, zešikmený dvoustupňový._

![](RackMultipart20220219-4-1oem3bm_html_fb260070c096c3c5.png)

**Prefabrikované pásy**

Jsou to vodorovné základové bloky, které mohou být betonové nebo železobetonové. Ty mohou současně tvořit i zdivo suterénu. Zkracují doby výstavby, ale jsou finančně náročnější. Prefabrikované základové bloky se kladou buď na sraz a jsou propojené kotevními prvky nebo s mezerami. Některé typy základových bloků mohou být vylehčeny dutinami. Základové prefabrikáty se také ukládají do pískového nebo betonového lože, které je na dně výkopu. Pro zvýšení tuhosti a vyrovnání nerovnoměrného sedání montovaných základů se vkládá do vodorovné spáry mezi základem a stěnou ocelová výztuž do cementového lože. Horní povrch prefabrikátů je třeba pečlivě zarovnat betonovou směsí do vodorovné roviny. Základové pásy lze betonovat také do ztraceného bednění – jedná se o prefabrikované tvarovky zmonolitněné betonem - použito nad terénem nebo i vložené přímo do základové rýhy. Dnes často používaný systém pro objekty s menším zatížením např. rodinné domy. Nevýhodou prefabrikovaných základových bloků je komplikovanější ukládání jednotlivých bloků ve srovnání s prostým vylitím betonové směsi do základových rýh.

![](RackMultipart20220219-4-1oem3bm_html_de5d51c0fc8bd42d.png)

![](RackMultipart20220219-4-1oem3bm_html_e525ed425389af2e.png)

### ROŠTY

Vznikají vzájemným kolmým spojením základových pásů. Výhodou je tuhost celé základové konstrukce. Základové rošty se používají při zakládání na nerovnoměrné únosnosti zemin nebo na zeminách s malou únosností, v poddolovaném území, popřípadě k přenášení velkých zatížení do podloží apod. Jsou vhodné jak pod průběžné stěny, tak i pod jednotlivé sloupy.

Základové rošty mají stejné průřezy jako základové pásy. U železobetonových roštů je většinou použit jednoduchý obdélníkový průřez, při větším zatížení je vhodnější tvar obráceného písmene T. Mohou být také montované z prefabrikovaných dílců.

![](RackMultipart20220219-4-1oem3bm_html_cce5837b5efb2f3b.jpg)

### DESKY

Jsou to základové konstrukce, které zaujímají půdorysný rozsah celé stavby. Jsou obvykle monolitické železobetonové.

Navrhují se u staveb, u nichž má základová půda malou únosnost nebo je nesourodá s proměnlivým složením a s různou stlačitelností, u výškových staveb, u kterých by jiný způsob založení byl neekonomický, popřípadě v těch případech, kdy je základová spára trvale pod hladinou podzemní vody (vytvářejí se tzv. základové vany, které vznikají spojením základové desky se svislými železobetonovými obvodovými stěnami, které jsou nejvhodnější pro provedení izolace proti pronikání vody). Základová deska obvykle bývá konstrukcí dosti nákladnou, proto její použití je třeba důkladně zvážit. Základové desky lze použít jak pro systémy staveb stěnových, tak i skeletových.

**Technologie provádění:**

_Základové desky se zhotovují monolitické ze železobetonu. Mohou se zhotovovat buď jako rovné, žebrové nebo hřibové._

![](RackMultipart20220219-4-1oem3bm_html_3215b7f86bb9cd0a.jpg)

_V současné době se při výstavbě základových desek u nepodsklepených budov stále více používá samozhutnitelných betonů typu Compacton, které umožňují realizaci základové desky bez vibrování a srovnávání směsi. Na předem připravenou základovou spáru, se nejprve provede štěrkový podsyp a položí PE folie. Zhotoví se bednící konstrukce desky. Na folii se připraví navržená ocelová výztuž, většinou kari síť. Výztuž je umístěna na distančních prvcích, které zajistí její dostatečné krytí a spolupůsobení s betonem. Výztuž nesmí ležet přímo na folii. Betonáž probíhá nalitím tekuté betonové směsi, která se uvede do roviny pouze lehkým natřásáním latí._

_Podle tvaru se dělí na:_

_ **Rovné** _ – S konstantní výškou 600–1200 mm, vhodné hlavně u stěnových systémů staveb.

_ **Žebrové** _ – navrhují se při větší zatížení a větší osové vzdálenosti svislých nosných konstrukcí, tedy u skeletových staveb. Desky se vyztužují žebry, které lépe odolávají deformacím. Žebra mohou být nad deskou nebo pod ní – desky s horními nebo spodními žebry.

_ **Hřibové** _ – tyto desky jsou v místě sloupů zesíleny hřibovými hlavicemi.

![](RackMultipart20220219-4-1oem3bm_html_56e114607625e500.jpg)

## HLUBINNÉ ZÁKLADY

Při hlubinném zakládání se zatížení stavby přenáší do hlubších únosnějších vrstev základové zeminy pomocí svislých nosných konstrukcí (např. pilot, studní, pilířů), na kterých jsou umístěny plošné základy, které podporují.

Používají se když:

- únosná základová zemina se nachází ve větší hloubce
- použití plošných základů je neekonomické
- základová zemina je málo únosná a značně stlačitelná
- stavba má být založena např. na velmi vlhké nebo na bahnité základové půdě

_Podle způsobu přenášení zatížení se dělí na:_

- _vetknuté – sloupy nebo pilíře jsou vetknuty do únosné zemin_
- _plovoucí – zatížení se přenáší třením mezi nerovným povrchem pilot a zeminou_

_Mezi hlubinné základy patří:_

- **Piloty**

![](RackMultipart20220219-4-1oem3bm_html_6cf3357c8941ad9d.png)

- **Šachtové pilíře**

![](RackMultipart20220219-4-1oem3bm_html_8eaa4120c3b9a881.jpg)

- **Základové studny**

![](RackMultipart20220219-4-1oem3bm_html_6cc5d957bdb90768.png)

- **Kesony**

![](RackMultipart20220219-4-1oem3bm_html_6cb245653632b2d4.jpg)

# OPRAVY ZÁKLADŮ

Při nestejnoměrném sedání, vlivem různých nepříznivých změn v základových poměrech, nebo zásahy do samotné konstrukce – zvýšení zatížení na základovou zeminu (nástavba, zvýšení užitného zatížení) se musí přistoupit k úpravám základové konstrukce.

### ZPŮSOBY OPRAV

**PROHUBOVÁNÍ**

Při založení do zámrzné hloubky dochází při zmrznutí zeminy k nadzvednutí základů i svislých nosných konstrukcí a když mrazy pominou, vrací se základy i svislé konstrukce do původní polohy. Tím vznikají v konstrukci trhliny, které se postupem času zvětšují. Řešením je prohloubení základů.

Při prohlubování základů musíme:

- provést výkop po celé délce objektu na úroveň zákl. spáry
- podezdívat v záběrech dl. 1m, vzdálených od sebe 4m
- začínat od rohů budovy
- očistit spodní líc starého základu a ostříkat vodou
- na urovnané dno výkopu (nejlépe vybetonované) vyzdívat z ostře pálených cihel/MC s tl. spár 5mm
- nové zdivo ke starému základu důkladně uklínovat
- k sousednímu záběru se lze vrátit za 5 – 7 dní

![](RackMultipart20220219-4-1oem3bm_html_fe308f8dae80cfa6.png)

**ROZŠIŘOVÁNÍ**

Příčinou je zvýšení zatížení na základovou spáru. O způsobu zvyšování únosnosti základů rozhodne statik. Náklady na zesilování základové konstrukce jsou vysoké, proto je třeba uvážit, jestli je předpokládaná úprava objektu ekonomicky výhodná.Řešením je rozšíření základů.

Způsoby rozšíření jsou:

- podezděním a podvlečením ocelových nosníků

![](RackMultipart20220219-4-1oem3bm_html_9b56465ecb135af7.png)

- pomocí železobetonových příložek

![](RackMultipart20220219-4-1oem3bm_html_f7f83a50c0b04ee1.png)